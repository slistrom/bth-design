---
---
<DIV class="report">
Kmom04 färgschema
=========================
</DIV>

Denna rapport kommer utvärdera tre olika biltillverkares webbplatser och dokumentera deras färgpalett och typografi samt argumentera kring valet av färg kontra den känsla webbplatsen eventuellt vill signalera med sitt färgval.

Urval
-----------------------
Jag arbetar i denna övning i en grupp med två andra distansstudenter, Heidi och Linnéa. Vi bestämde att vi skulle välja tre webbplatser inom samma kategori för att kunna jämföra sidorna. Vi tog fram tre olika kategorier vi tyckte vore intressant att utvärdera, de tre kategorierna var politiska partier, biltillverkare och banker. Vi använde sedan Linnéas “kasta tärning” program skrivet i javascriptkursen för att låta slumpen avgöra vilken kategori vi skulle välja. Slumpen valde biltillverkare.

Efter det valde vi individuellt ett bilmärke var som vi skulle utvärdera och skriva om. Jag valde bilmärket [Mini](https://www.mini.se/), mest p.g.a. att jag själv gillar det bilmärket och tyckte det vore intressant att göra en utvärdering av deras webbprofil. Heidi valde att utvärdera [Volvo](https://www.volvocars.com/se) och Linnéa valde att utvärdera [Lamborghini](https://www.lamborghini.com/en-en).

När jag började undersöka webbplatsen för Mini så upptäckte jag tidigt att mini har två olika typer av webbplatser. Mini har en övergripande webbplats på [www.mini.com](www.mini.com) och sedan en sida för varje land där de är representerade, t.ex. [www.mini.se](www.mini.se) för Sverige.
Den övergripande webbplatsen verkade mer fokuserad på konceptet Mini och har ingen information om hur man köper bilen utan den informationen finns på varje lands respektive sida. Jag valde att utvärdera Minis sverigesida mer detaljerat i denna rapport.
Även Volvo hade olika webbplatser och Heidi valde att som jag utgå från Volvos svenska webbplats.

Metod
-----------------------
Som metod för att skriva denna rapport utgick vi ifrån kraven i uppgiften och utvärderade och analyserade hemsidan baserat på de aspekter som rapporten skulle innehålla, dess var primärt:

- Vilken typ av färgschema som använts
- Möjlig accentfärg som finns på webbplatsen
- Utvärdera val av typsnitt för H1-H3 rubriker samt brödtext
- Utvärdera ifall vi anser att webbplatsens färgval och typografi motsvarar den profil vi tror att webbplatsen vill ha.

När vi väl hade undersökt varsin webbplats så diskuterade vi alla tre gemensamt och sedan skrev vi ner resultaten och analyserna.

För att ta en bild på hela förstasidan på webbplatsen laddade jag ner tillägget [Full page screen capture](https://mrcoles.com/full-page-screen-capture-chrome-extension/) till Chromes webbläsare. Detta tillägg gjorde det möjligt att på ett enkelt sätt ta en bild på deras webbplats i ett steg trots att man behöver scrolla ner över flera skärmlängder för att se hela webbplatsen.

För att ta fram enstaka färger från hemsidan använda jag tillägget [ColorZilla](https://www.colorzilla.com/chrome/) till Chrome och devtools för att inspektera stylekoden.
På de webbplatser som använde gradienter tog vi fram en så representativ färg som möjligt med hjälp av verktyget [Adobe Color wheel](https://color.adobe.com/sv/create/color-wheel/).

Resultat
-----------------------
### Mini
#### Skärmbild från Mini Sveriges webbplats

[FIGURE src=img/minise.png caption="Mini Sveriges startsida."]

#### Färgpalett

<table style="outline: 1px solid #333">
<tr>
<td style="height: 100px; width: 100px; background-color: #fff">
<td style="height: 100px; width: 100px; background-color: #f1f1f1">
<td style="height: 100px; width: 100px; background-color: #000">
<td style="height: 100px; width: 100px; background-color: #652D42">
</tr>
</table>

#### Färgschema och accentfärg
Minis webbplats använder ett akromatiskt färgschema med vitt, svart och nyanser av grått (primärt #F1F1F1). Texten på sidan är primärt svart men de flesta länkar som är svarta byter till den gråa färgen när man för markören över länkarna.
De har sedan blandat att använda vit och grå bakgrund för att skapa kontrast mot den svarta texten. På förstasidan är bakgrunden på webbplatsen generellt grå men där de har text (t.ex. i rubriker eller brödtext) är bakgrunden vit. På andra delar av deras webbplats (främst undersidor) är den generella bakgrunden istället vit och de använder den gråa färgen som bakgrund till t.ex. brödtext.

Som accentfärg används sparsamt #652D42 (dvs något mellan maroon och lila) till någon knapp och fåtal länkar.

Webbplatsen innehåller många bilder på bilar och det är dessa som ger det primära färgintrycket till sidan. De flesta bilder innehåller dova färger som lyser upp något när man fokuserar på dem.

#### Typsnitt
För rubrikerna H1 till och med H3 inklusive brödtext har Mini tagit fram en egen font som heter Mini-Serif-Regular som är en serif font. De har även lagt till Helvetica och sans-serif som alternativ font.

Till deras text som används i meny för bl.a. header och footer använder de även där en egen font som heter Mini-Regular, vilket är en sans-serif font. Även där använder de Helvetica och sans-serif som alternativ font.

#### Profil
Jag tror färgvalet och typografin försöker spegla en profil som uppskattar bra design och är villig att betala lite extra för att det är något utöver det vanliga som uppnåtts som produkt. Jag anser även att webbplatsen har lyckats motsvara den profilen med både färgval och typografi.


### Volvo
#### Skärmbild från Volvos webbplats
[FIGURE src=img/volvo.png caption="Volvo cars startsida."]

#### Färgpalett
<table style="outline: 1px solid #333">
<tr>
<td style="height: 100px; width: 100px; background-color: #fff">
<td style="height: 100px; width: 100px; background-color: #f2f2f2">
<td style="height: 100px; width: 100px; background-color: #eaeaea">
<td style="height: 100px; width: 100px; background-color: #999">
<td style="height: 100px; width: 100px; background-color: #151518">
<td style="height: 100px; width: 100px; background-color: #2b7bcd">
</tr>
</table>

#### Färgschema och accentfärg
Volvo har ett akromatiskt färgschema och använder en klarblå accentfärg. Accentfärgen används t.ex. på länkar, knappar, pilar, hover-effekter och för att visa vilken sida som är aktiv. I övrigt används svart text på vit bakgrund samt vit eller ljusgrå text på bilder och i den mörkgrå footern. Bilderna på sidan har också en neutral färgskala och bilarna de har valt ut på startsidan är grå/silverfärgade. En ljusrosa färg återkommer en hel del i bildmaterialet men ingår inte i webbplatsens färger.

#### Typsnitt
Volvo har ett eget typsnitt, Volvo Novum, som används i alla rubriknivåer och brödtext över hela siten. Den ingår i en fontfamilj tillsammans med Arial och Helvetica och är ett sans serif-typsnitt.

#### Profil
Färgvalet och typografin ger ett intryck av en lugn och stabil produkt som står för kvalitet och robusthet, vilket högst sannolikt även är den typ av bil som Volvos målgrupp av köpare skulle vilja ha.

### Lamborghini
#### Skärmbild från Lamborghinis webbplats
[FIGURE src=img/lamborghini.png caption="Lamborghini startsida."]

#### Färgpalett
<table style="outline: 1px solid #333">
<tr>
<td style="height: 100px; width: 100px; background-color: #000000">
<td style="height: 100px; width: 100px; background-color: #efefe9">
<td style="height: 100px; width: 100px; background-color: #ffffff">
<td style="height: 100px; width: 100px; background-color: #dfb400">
</tr>
</table>

#### Färgschema och accentfärg
Lamborghinis hemsida välkomnar besökaren med ett stort bildspel på deras olika bilmodeller i olika miljöer. De har en enkel navbar som går i en mörk, delvis transparent färg med en ljus text på, för att enkelt kunna navigera på sidan. Navbaren använder en drop down meny som kommer upp när man för musen över rubrikelementet. I navbaren syns även lamborghinis logga med en guldig tjur på en svart bakgrund. Den guldigt gula färgen (#dfb400) sätter den genomgående accentfärgen på hemsidan, som i övrigt går i svart och vitt. Hemsidan går i en minimalistiskt, akromatiskt färgschema, som ändå känns väldigt levande tack vare den stora mängden bilder som visas. Opaciteten på menyerna varierar vilket gör att det upplevs som att färgtemat har fler nyanser av grått än vad som faktiskt används.  
Det finns även ett par element som har en ljusare beige-aktig färg som skapats med hjälp av opacitet. När man tar fram grundfärgen visare det sig att den är väldigt lik den gula accentfärgen, fast med opaciteten inställd på 0.4.     
De flesta sidorna är scrollbara med både information och bilder, där lamborghini utformat sektionerna med diagonala linjer som skapar ett flöde som är lätt att följa och som känns i linje med deras varumärke - snabba, eleganta (och dyra) bilar.  
På vissa av undersidorna finns det ett par färger till som dyker upp, exempelvis vid de olika bilmodellerna. Färgerna är kopplade till vilken färg det är på bilen på bilden.

#### Typsnitt
Sidan har genomgående en sans-serif font där rubrikerna har roboto som typsnitt och brödtexten tillhör familjen open sans. Rubrikerna följer på vissa av undersidorna ett mönster där första ordet i rubriken (som ofta består av två ord) är skrivet i en fet stil och det andra ordet är skrivet utan. Upplevelsen av sidan är att det är fler fonter än så, men detta är mycket på grund av de bilder som används till modell-titlar för bilarna.

#### Profil
Bilderna på hemsidan är många och färgglada, deras modeller visas i många olika färger och i många olika miljöer, vilket bidrar till känslan av rörelse och snabbhet.    
Lamborghini är ett dyrt, förhållandevis exklusivt bilmärke som vill uttrycka kvalitet, exklusivitet och hög prestanda på sin sida, vilket jag anser att färgvalet och typografin speglar genom att följa en modernt och minimalistiskt uttryck.

Analys
-----------------------
### Mini
Det sparsamma akromatiska färgschemat fungerar bra på Minis webbplats då det ger mer utrymme till de många bilder som finns på webbplatsen. Webbplatsen har både många stilla bilder men även flera korta videofilmer som ger ett fartfyllt och livligt intryck. Accentfärgen tar heller inte över fokus från bilderna på deras bilar, men valet av lila accentfärg förstärker intrycket av [lyxighet](http://www.webdesignref.com/chapters/13/ch13-17.htm) som Mini försöker eftersträva. Blandningen av sans-serif och serif fonter ger hemsidan en mer klassisk känsla än vad den hade haft med bara sans-serif, vilket även detta stämmer in i profilen kring Minis klassiska och tidlösa design.

Både val av färger och typografi stämmer väl överens med den fokus på design och känslan av att vara lite speciell som Mini vill förmedla. Det skall vara roligt att köra en bil från Mini och det är värt att betala lite extra för den design Mini representerar.

### Volvo
Det akromatiska färgschemat fungerar bra eftersom det inte tar bort fokus från bilderna. Sans serif-fonten är tydlig, men inte på något sätt uppseendeväckande, och att använda samma typsnitt över hela webbplatsen ger ett lugnt och sansat intryck. Blått, som används som accentfärg, anses signalera stabilitet och säkerhet[1], vilket passar ihop med Volvos image. Blått har dessutom ofta ansetts vara en universellt uppskattad färg[1], vilket fungerar när man riktar sig till en bredare målgrupp och vill attrahera många. Även bilderna har mer neutrala och nedtonade färger och är statiska, till skillnad från t.ex. Lamborghini och Mini som använder mer rörliga bilder. Det sammantagna intrycket av Volvos webbplats är lugnt, sansat och pålitligt, vilket motsvarar den profil vi tror att webbplatsen vill ha.

### Lamborghini
Lamborghini som märke skiljer sig från de andra två och det gör även hemsidan, även om de också har valt ett akromatiskt tema. Hemsidan är till största del svart och vit och har en gul accentfärg som går åt guld, något som går igen i deras logga. Den gula färgen uppfattas ofta som livfull och energirik, vilket stämmer väl överens med Lamborghinis profil. Deras sida är mörkare, har mer kontrast i sina bilder och har gott om animationer, vilket ger en tyngre och mer intensiv känsla, något som vi tror går väl hem hos deras kunder, som vill synas i en snabb, väldigt exklusiv bil.

Sans-seriferna håller tonen modern och sättet typsnittet används på, med stor variation och en del fet text, ger en levande känsla. Lamborghini har sett till att skapa en hemsida som leker med former, rörelse och färg, vilket skapar ett intresse att röra sig vidare genom sidan för besökaren. Lamborghini har balanserat sin sida väl och lyckas med konsten att ha intensivitet och exklusivitet på samma plats, vilket definitivt tilltalar deras kunder.

### Likheter och olikheter
Det var intressant att se hur lika webbplatserna var i relation till att alla använde akromatiska färgscheman för att ge inte ta över färgmässigt och kunna ge plats till många bilder på just deras bilar. Upplägget av att använda många bilder var också lika mellan alla tre webbplatser. Det var även intressant att se hur det därifrån var en tydlig skillnad i layouten och färgvalen på webbplatserna i relation till deras respektive prisklass. Volvo gav ett lugnt intryck medans Mini förstärkte det lekfulla och lyxiga intrycket med hjälp av video. Lamborghini använde både starka färger och mycket rörliga delar på deras webbplats i kombination med att själva utformningen på bilderna och texten i sig gav ett intryck av fart, flöde och originalitet. Dvs ju mer exklusiva och dyrare bilar desto snabbare och originell vill de utge sig för att vara.

Referenser
-----------------------
[1] Jason Beaird & James George. *The Principles of Beautiful Web Design*. 3 uppl. SitePoint, 2014, Chapter 2, Color. E-bok.

Övrigt
-----------------------
Jag som skrivit denna rapport heter Stefan Liström och den är framtagen tillsammans med mina gruppmedlemmar Heidi Patja och Linnéa Olofsson.
