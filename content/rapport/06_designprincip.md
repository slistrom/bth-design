---
---
<DIV class="report">
Kmom06 designprinciper
=========================
</DIV>

Denna rapport kommer utvärdera och analysera webbplatserna från tre olika webbyråer och dokumentera deras användning av designelement och designprinciper.

Urval
-----------------------
Tidigare rapporter i denna kurs har haft både element av slump och ett tydliga val i relation till vad som utvärderas. Så var det även i urvalet till denna rapport. Då kursmomentet som denna rapport tillhör handlar om the final touch tänkte jag utvärdera de som verkligen borde ha koll på hur man skall designa webbplatser, nämligen webbyråer. Jag har dock inte själva koll på vilka webbyråer som anses vara bra eller dåliga, så där lät jag slumpen (eller rättare sagt Google) avgöra vilka jag skulle utvärdera. Jag googlade "webbyrå Stockholm" och valde de tre överst rankade webbplatserna i mitt sökresultat (detta inkluderade inte de som kommer överst p.g.a. att att de är reklamfinansierade). Anledningen att jag inkluderade Stockholm i sökningen var för att jag tyckte det var lite roligare ifall de hade någon anknytning till den stad jag själv bor i. De tre webbplatser som jag nedan kommer utvärdera är alltså [The Generation](https://thegeneration.se/), [Empire](https://empireweb.se/) och [KA Webbyrå](https://kawebb.se/).

Metod
-----------------------
Som metod för att skriva denna rapport utgick jag ifrån kraven i uppgiften och utvärderade och analyserade webbplatserna baserat på följande frågeställningar:

- Vad är webbplatsens mål och syfte. Varför finns webbplatsen till?
- Hur upplevs webbplatsens design och vad som kännetecknar den rent allmänt?
- Gynnar designen webbplatsens mål och syfte, och/eller vilken känsla som designen ger?
- Vilka designprinciper kännetecknar webbplatsens design och vilka designelement använts?
- Används designprinciperna lika/olika för framsidan och undersidorna och kommentera?

För att ta en bild på hela förstasidan på webbplatsen använde jag tillägget [Full page screen capture](https://mrcoles.com/full-page-screen-capture-chrome-extension/) till Chromes webbläsare. Detta tillägg gjorde det möjligt att på ett enkelt sätt ta en bild på deras webbplats i ett steg trots att man behöver scrolla ner över flera skärmlängder för att se hela webbplatsen.

För att ha något att luta mig tillbaka på när jag utvärderade webbplatserna utgick jag ifrån den definition av design element och principer som finns på [wikipedia](https://en.wikipedia.org/wiki/Visual_design_elements_and_principles). De listar följande design element; prick, linje, form (2D), figure (3D), färg, värde (t.ex. olika starka färger), rymd och texturer. De listar även följande design principer; harmoni, balans, hierarki, skala/proportion, betoning/tonvikt och kontrast.

Resultat
-----------------------
### The Generation
#### Skärmbild från The Generations webbplats

[FIGURE src=img/thegeneration.png caption="Förstasidan på The Generations webbplats."]

#### Frågeställningar
Jag upplever att syftet med The Generations webbplats är att sälja tjänsterna webbproduktion (skapa eller förändra en webbplats) och grafisk design (t.ex. logotyper). De verkar ha ett lite extra fokus på att leverera webbplatser med hjälp av wordpress.

Designen på webbplatsen arbetar mycket med rymd. Webbplatsen är indelad i balanserade segment som innehåller kortare texter eller bilder. De använder mycket kontrasten mellan svart och vitt i relation till bakgrundsfärg och text.

För att vara en webbyrå som jag kan tycka borde visa på hur bra de är genom att ha en otroligt bra egen designad webbplats för att sälja in att de kan leverera en lika bra webbplats till mig som kund, så upplever jag deras webbplats lite tråkig och vardaglig. Bilderna är personliga men får inte mig att tänka på väl designade webbplatser. Texterna upplever jag väldigt processinriktade snarare än designmässigt inbjudande. Färgvalen känns inte så genomtänkta och med tanke på att det inte är så mycket färg kan det uppfattas som lathet.
Formuläret för att kontakta dem fungerar dåligt, det är designat som en process där man inte kan gå bakåt om man trycker fel. Vissa element som ser likadana ut har inte samma beteende, vissa segment som är länkar till andra sidor får en skugga när man för över muspekaren över elementet och går sedan att klicka på. Andra segment som ser liknanden ut har inte alls den funktionen. Detta får mig att känna att de inte är direkt noggranna med att testa deras implementationer.

Som nämnt tidigare arbetar webbplatsen mycket med rymd och använder en akromatisk färgskala där text oftast är skriven på vit bakgrund och vissa gråa bakgrunder med svart text. De använder sparsamt med färg men inkluderar en del bilder för att skapa lite liv på sidan. Den sparsamma användningen av färg gör dock att accentfärgen som är röd får en större kontrast och är enklare att lägga märke till. Vilket gör att det blir tydligt när webbplatsen erbjuder ytterligare information, så som länkar till andra sidor eller knappar till formulär. Dock använder de även lite lila, grönt och blått som ytterligare accentfärger, det är dock lite oklart vad deras mening är annat än att skapa en ytterligare en kontrast till den huvudsakliga accentfärgen.
Jag upplever även att webbplatsen försöker skapa en harmoni med hjälp av balanserade segment på sidan när man går längre ner på sidan. Dock avslutar de men en helt obalanserad footer som lämnar en dålig smak i munnen.

Deras undersidor är generellt designade som deras startsida. Dock har de lagt till ett element med en väldigt mycket större header som är gradient av mörkgrå till svart. Lite märkligt dock så har den en radial gradient som är ljusast höst upp, vilket gör att min blick dras uppåt på sidan snarare än neråt där den intressanta informationen på sidan faktiskt finns. På många undersidor har de även lagt till ett element av ikoner som länkar till mer information. Jag gissar på att detta skall vara ett försöka att visa på deras kunskaper med grafisk design. På likande sätt som andra element får ikonerna en skuggeffekt runt sig när man för musen över dem, vilket skapar både ett djup och en rörelse som inbjuder till att klickas på.

### Empire
#### Skärmbild från Empires webbplats
[FIGURE src=img/empireweb.png caption="Förstasidan på Empires webbplats."]

#### Frågeställningar
Jag upplever att syftet med webbplatsen är att sälja tjänster relaterade till produktion av webbplatser, inklusive digital marknadsföring, apputveckling och grafiska profiler.

Webbplatsens design innehåller en hel del element som jag upplever ovanliga i relation till andra sidor. De använder mycket rymd in kombination med färgade element placerade på assymetriskt balancerade platser för att skapa en känsla av rörelse på webbplatsen

Webbplatsen känns unik med tanke på att de inte använder någon av de vanligaste sätten att presentera information och bilder på. Detta gör att jag upplever att de har koll på vad de gör och kan därmed förmodligen skapa något unikt och personligt även till mig som kund.

De använder genomgående en färgkombination av blå, lila och röd som även används som gradient. Förutom på ett ställe där de har en grön länk, vilket är lite märkligt. De använder många böjda linjer och assymetrisk balanserade element som bilder eller textstycken vilket skapar en känsla av harmoni och rörelse i webbplatsen.
Länkar har oftast någon form av förändring som även det skapar en rörelse i form av skalning och därmed en betoning på att det går att klicka på dem för att få mer information.

Generellt har undersidorna samma upplägg som förstasidan så att man känner att designen hänger ihop. Dock har varje kategori av undersida någon form av ny designelement som står ut lite extra. Detta får en att vilja klicka runt på deras webbplats för att få ta del av alla olika element. Själva elementen kan vara simpla som att de har en vägg med rullande bilder eller bilder och andra grafiska element oftast i balanserad assymetri där det känns som de leker lite med de regler inom designprinciper som finns men ändå lyckas skapa en harmoni.


### KA Webbyrå
#### Skärmbild från KA Webbyrås webbplats
[FIGURE src=img/kawebb.png caption="Förstasidan på KA Webbyrås webbplats."]

#### Frågeställningar
Jag upplever att syftet med webbplatsen är att sälja tjänsterna att bygga en ny webbplats eller öka trafiken till en webbplats för att skapa fler möjligheter till nya affärer.

Webbplatsens design känns relativt enkel. Få element som försöker visa på vad det är de gör. De använder generellt sparsamt med färger men kompletterar med en hel del bilder som ger färg till webbplatsen. De använder även mycket olika förändringar av element när man för musen över dem, vilket skapar en känsla av rörelse på webbplatsen.

Som i exemplet med The Generation upplever jag webbplatsen lite tråkig och vanlig. När jag vänder mig till en webbyrå vill jag nog som kund att de kan skapa en unik sida till mig som sticker ut bland alla andra sidor så att mitt varumärke kan få lite extra synlighet.

KA webb upplever jag dock har en mer genomtänkt sida. Deras färgval upplever jag mer harmoniskt och genomgående likartat. De använder en del gradienter och böjda linjer som skapar en känsla av rörelse. Dock har de en raket som åker upp på sidan när jag tänker att de egentligen vill att jag skall bläddra ner på sida för att lära känna dem bättre. Länkar och element som går att trycka på betonas oftast genom att ändra form, skala och färg när man för muspekaren över dem.

Webbplatsens undersidor är väldigt lika startsidan. De använder mycket text som delas av i stycken med hjälp av horisontella linjer eller skifte av bakgrundsfärg mellan vitt eller grått för att skapa kontrast och uppdelning. Sidorna är balanserade harmoniskt men känns samtidigt lite statiska och tråkiga då det inte händer något på sidan utan man bläddrar bara genom en massa text.


Analys
-----------------------
Mellan de tre webbplatser jag utvärderade fanns fler likheter och några olikheter i deras användning av designelement. Alla tre använde generellt en vit bakgrund med svart sans-serif font. Både för att skapa en starkt kontrast och enklare läsbarhet på digitala enheter. The generation och KA webbyrå använder sig av mycket raka linjer för att skapa en avgränsning mellan olika element så som texter eller bilder. De använder sig också av oftast rektangulärt formade element som staplas på varandra (dvs man bläddrar ner på sidan för att se alla element) för att skapa en balans och således även struktur och harmoni. Detta uppfattar jag dock blir lite tråkigt och det känns inte stimulerande att bläddra runt på deras sidor. Empire däremot använder sig av mer rundande linjer och assymetrik balanserade element som texter och bilder. Detta tycker jag skapar lite mer rörelse på sidan och så länge det är väl balanserat känns det ändå harmoniskt.

Alla tre använde design element så som färgskiftning, skalförändringar och rörelser i relation till länkar och element som man kan klicka på när man för muspekraen över dem för att betona just möjligheten till klickbarhet. Alla tre använde även accentfärger till bl.a. länkar för att skapa kontrast i relation till all annan text på sidorna.

Genom att använda samma designprinciper men på olika sätt tycker jag att man kan skapa otroligt olika upplevelser på webbplatser. Det är väldigt tydligt för min del att det gör stor skillnad när man designar en webbsida ifall man verkligen behärskar designprinciperna och kan utnyttja dem till fullo för att skapa den upplevelse man är ute efter att ens besökare skall uppleva. Det är ju även intressant att de som jag personligen tycker verkligen borde ha koll på designprinciper, dvs en webbyrå absolut inte nödvändigtvis har det.

Referenser
-----------------------
- [The Generation](https://thegeneration.se/)
- [Empire](https://empireweb.se/)
- [KA Webbyrå](https://kawebb.se/)

Övrigt
-----------------------
Jag som skrivit denna rapport heter Stefan Liström och rapporten är en del av uppgifterna i kursmoment 6 ([kmom06](https://dbwebb.se/uppgift/utvardera-webbplatsers-designprinciper)) i webbprogrammeringskursen design på BTH.
